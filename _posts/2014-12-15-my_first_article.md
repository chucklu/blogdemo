---
title: 古诗十九首
---

#{{page.title}}

## 目录
+ [行行重行行](#1)
+ [青青河畔草](#2)
+ [青青陵上柏](#3)
+ [今日良宴会](#4)

----------------------------------

<h2 id="1">行行重行行</h2>
行行重行行，与君生别离。  
相去万余里，各在天一涯。  
道路阻且长，会面安可知？  
胡马依北风，越鸟巢南枝。  
相去日已远，衣带日已缓。  
浮云蔽白日，游子不顾返。  
思君令人老，岁月忽已晚。  
弃捐勿复道，努力加餐饭。  

-------------------------------------

<h2 id="2">青青河畔草</h2>
青青河畔草，郁郁园中柳。  
盈盈楼上女，皎皎当窗牖。  
娥娥红粉妆，纤纤出素手。  
昔为倡家女，今为荡子妇，  
荡子行不归，空床难独守。  

--------------------------------------

<h2 id="3">青青陵上柏</h2>
青青陵上柏，磊磊涧中石。  
人生天地间，忽如远行客。  
斗酒相娱乐，聊厚不为薄。  
驱车策驽马，游戏宛与洛。  
洛中何郁郁，冠带自相索。  
长衢罗夹巷，王侯多第宅。  
两宫遥相望，双阙百馀尺。  
极宴娱心意，戚戚何所迫？  

---------------------------------------

<h2 id="4">今日良宴会</h2>
今日良宴会，欢乐难具陈。  
弹筝奋逸响，新声妙入神。  
令德唱高言，识曲听其真。  
齐心同所愿，含意俱未申。  
人生寄一世，奄忽若飙尘。  
何不策高足，先据要路津？  
无为守贫贱，轗轲长苦辛。

{{page.date|date_to_string}}